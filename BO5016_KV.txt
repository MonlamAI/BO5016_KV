གསུང་ངག་རིན་པོ་ཆེའི་ལམ་རིམ་དང་འབྲེལ་བའི་གསོལ་འདེབས་བསླབ་བྱ་བོ་དྷི་བྷ་དྲ་ལ་གནང་བ། འཇམ༷་པའི་དབྱངས༷་སོགས་སྲས་བཅས་རྒྱལ་ཀུན་དང་།  །དབྱེར་མེད་མཁྱེན༷་བརྩེའི༷་ཡེ་ཤེས་ཆེ་བརྙེས་པ།  །མཁས་གྲུབ་དབང་པོ་དཔལ་ལྡན་བླ་མ་ལ།  །སྙིང་ནས་གསོལ་བ་འདེབས་སོ་བྱིན་གྱིས་རློབས།  །འཁོར་བའི་གནས་ཀུན་མེ་འོབས་ལྟ་བུར་མཐོང་།  །དལ་འབྱོར་རྙེད་དཀའ་ནམ་འཆི་ངེས་མེད་རྟོགས།  །ལས་འབྲས་བསླུ་བ་མེད་པར་ཁོང་ཆུད་ནས།  །བླང་དོར་ཚུལ་བཞིན་བརྩོན་པར་བྱིན་གྱིས་རློབས།  །བྱམས་དང་སྙིང་རྗེ་སྨོན་འཇུག་བྱང་སེམས་འབྱོངས།  །ཞི་གནས་ཏིང་འཛིན་རྒྱ་མཚོར་འཇུག་ཅིང་ལྡང་།  །ལྷག་མཐོང་ཟབ་མོའི་ཤེས་རབ་ཕ་རོལ་ཕྱིན།  །སྤྲོས་བྲལ་གནས་ལུགས་མཐོང་བར་བྱིན་གྱིས་རློབས།  །དབང་གི་སྨིན་ཅིང་དམ་ཚིག་རྣམ་པར་དག  །གཞི་རྒྱུད་འཁོར་འདས་དབྱེར་མེད་ལྟ་བ་རྟོགས།  །ལམ་རྒྱུད་རིམ་གཉིས་ཡེ་ཤེས་མངོན་དུ་གྱུར།  །འབྲས་རྒྱུད་སྐུ་བཞི་འགྲུབ་པར་བྱིན་གྱིས་རློབས།  །མདོར་ན་འདི་ནས་བྱང་ཆུབ་སྙིང་པོའི་བར།  །རྗེ་བཙུན་བླ་མས་འབྲལ་མེད་རྗེས་བཟུང་སྟེ།  །བར་ཆད་ཀུན་ཞི་བསམ་སྦྱོར་ཆོས་བཞིན་འགྲུབ།  །དོན་གཉིས་ལྷུན་གྱིས་གྲུབ་པར་བྱིན་གྱིས་རློབས།  །ཞེས་དགེ་སློང་དགེ་བའི་བཤེས་གཉེན་བོདྷི་བྷ་དྲས་ཚུལ་འདི་ལྟ་བུ་ཞིག་དགོས་ཞེས་བསྐུལ་བ་ལྟར།  །གསུང་ངག་རིན་པོ་ཆེའི་ལམ་རིམ་མདོར་བསྡུས་པ་བརྗོད་བྱར་བྱས་ཏེ།  གསོལ་འདེབས་བསླབ་བྱ་དང་འབྲེལ་བ་འདིའང་བྱ་བྲལ་བ་འཇམ་དབྱངས་མཁྱེན་བརྩེའི་དབང་པོས་བྲིས་པ་དོན་དང་ལྡན་པར་གྱུར་ཅིག།